*TKT20006 Ohjelmistotuotanto*

*19.12.2022*

*Johanna Lehto, Janne Kärki, Kozheen Taher Esa, Laura Peltonen, Sami Männistö, Milla Vääräsmäki*



# Miniprojektin loppuraportti


## Ensimmäinen sprintti

Projekti käynnistyi innostuneissa tunnelmissa ja ryhmä lähti ideoimaan erilaisia toiminnallisuuksia laajalti. Ensimmäinen haaste oli ymmärtää, miten lähteä rakentamaan näitä eri toiminnallisuuksia ryhmänä ja jakaa niitä tarkemmiksi tehtäviksi. Alkuvaiheessa sovelluksen rakenne haki vielä muotoaan, joten taskien muodostaminen user storyista osoittautui melko haastavaksi. Backlog ei oikein palvellut tehtävänjaossa, yksittäiset tehtävät olivat laajoja, mutta kukin nappasi niistä kiinnostavia itsekseen tehtäväkseen. Huomasimme, että oli vaikea tulkita, missä vaiheessa eri taskien tekeminen oli, ja voidaanko alkaa kehittämään jostain toisesta taskista riippuvaista toiminnallisuutta vai odotellaanko. Alkuvaiheessa testaaminen laahasi jäljessä, ja testien puuttuessa niistä alettiin tehdä erillisiä taskeja jaettavaksi. 

Ensimmäisen ja osittain toisen sprintin aikana puolet ryhmästä sairasti koronaa, joten tuona aikana kaikki työskentely tapahtui etänä. Tämä osaltaan saattoi vaikuttaa vaikeuksiin ajankäytön hallinnassa, ja työajan pirstaloitumiseen. Varsinaisia yhteisiä työaikoja ei palaverien lisäksi sovittu, vaan jotakin toimintoa saatettiin ryhtyä vain tekemään ja kukin spontaanisti liittyi siihen mukaan. Toisaalta ryhmän aktiivisuus näkyi tässä siten, että moni ilmestyi nopeasti langoille ja osallistui milläkin hetkellä olevan ongelman ratkaisuun. Haittapuolena oli epävarmuus siitä, että mikäli ei sattunut olemaan koneen äärellä, jäi paitsi tästä yhteisestä työskentelystä. 

Runsas etätyöskentely paljasti myös millaisia tarpeita viestintäalustojen suhteen oli, ja minkälaisia toimintatapoja olisi hyvä sopia, jotta kaikkien olisi helppo seurata ryhmän työskentelyn etenemistä. Nopeasti ilmeni, ettei ole järkevää yrittää selvittää Telegramin 50 viestin ketjusta, miten projektissa on edetty, eikä myöskään odottaa muilta tiimiläisiltä heidän purkavan niitä pysyäkseen mukana. 

Ensimmäisen sprintin päätteeksi teimme retrospektiivin Start, Stop, Continue, More of, Less of Wheel -metodin avulla, jonka avulla onnistuimme tunnistamaan ja sanallistamaan hyvin sprintin tapahtumia. Ensimmäinen retrospektiivi venähti melko pitkäksi, mutta sen aikana näihin ensimmäisiin ongelmiin lähdettiin aktiivisesti etsimään ratkaisuja ja päätettiin kokeilla, onnistuisiko niiden selättäminen toisen sprintin edetessä.  


## Toinen sprintti

Toisen sprintin aikana ryhdyimme kiinnittämään enemmän huomiota siihen, että definition of done täyttyy. Edellisestä sprintistä oli opittu, että user storyja saattoi olla useita meneillään ja paljon toiminnallisuutta saattoi syntyä, mutta yhtäkään ei saada valmiiksi katselmukseen, jos definition of done ei ole kunnossa. Yritimme erityisesti tehdä korjausliikettä sen suhteen, että kukin kirjottaisi itse omat testinsä omille tuotoksilleen. Tämä edellytti, että taskit jaettaisiin selkeästi riittävän pieniin osiin, joista olisi helppo poimia jokin yksittäinen toiminto, jolle myös testien kirjoittaminen ei paisuttaisi kokonaistyöaikaa kohtuuttomasti. Lisäsimme backlogiin sarakkeen, johon saattoi kirjoittaa lisätietoja taskin tilasta, sekä aloimme käyttää task listia hieman vapaammin, jotta se välittäisi enemmän tietoa tiimiläisille. Työaikojen arviointi oli yhä hankalaa, eikä tuntimäärien päivittäminen taskien kohdalle juurikaan palvellut tiimin työskentelyä, vaan se tuntui enemmän kurssin vaatimuksiin liittyvältä tehtävältä. 

Päätimme keskittyä toisessa printissä hyödyntämään Telegramin sijaan Discordia enemmän, ja sinne luotiin uusia kanavia vastaamaan erilaisiin tarpeisiin. Näistä yksi oli Daily scrum -kanava, johon oli tarkoitus kirjoittaa aina daily scrum -henkisesti pieni kooste siitä, mitä oli juuri tehnyt ja seuraavaksi ryhtymässä tekemään. Reaaliaikainen keskustelu pyrittiin pitämään toisilla kanavilla, jotta viestiketjut eivät paisuisi tärkeimpien viestien ympärillä. Käytännössä tämä toimi melko hyvin, joskin toisinaan keskustelut lähtivät hieman rönsyilemään, mutta isoista linjoista kommunikointi selkeytyi jonkin verran. 


## Kolmas sprintti

Kolmatta sprinttiä lähdettiin tekemään definition of done mielessä yhä kurinalaisemmin. Aikaa oli jäljellä enää vähän, ja pyrimme arvioimaan, kuinka monen user storyn valmiiksisaattamiseen se riittäisi. Tämän vuoksi otimme lähestymistavaksi tehdä user story kerrallaan valmiiksi. Haittapuolena tässä oli, että työvauhti hidastui merkittävästi, sprintin suunnittelu jäi vajavaiseksi, ja sen myötä jaettavat tehtävät jäivät epäselviksi. Sovelluksen laajentamisen tullessa ajankohtaiseksi haasteeksi muodostui myös puutteet arkkitehtuurin suunnittelussa, emmekä osanneet arvioida, kuinka paljon työtä syntyisi esimerkiksi uusien viitetyyppien rakentamisesta sovellukseen. 

Sprintin aikana huomattiin, että kommunikaatio oli asettunut paremmin uomiinsa, ja viimeiset halutut toiminnallisuudet saatiinkin melko nopeasti tuotettua ohjelmaan. Toki tässä kohtaa ohjelman rakenne ja koodi olivat tulleet myös tutuiksi, mutta sen laajentuessa sinne oli myös melko helppoa rakentaa uutta kohtiin, joiden tekemiseen itse ei ollut osallistunut. 


## Lopuksi

Läpi projektin ryhmän välillä vallitsi luottamus, positiivinen ilmapiiri ja hyvä tiimihenki. Tiimiläiset reagoivat nopeasti muiden kysymyksiin, huoliin ja tekemisiin, ja kokonaisuudessaan yhteistyö toimi hyvin. Parhaimpia hetkiä koettiin, kun pääsimme yhdessä pohtimaan ja ratkomaan ongelmia porukalla livenä, muutaman kerran osa ryhmästä kokeili myös pariohjelmointia Discordissa. Ryhmän tuottaman koodin laatuun oltiin tyytyväisiä, ja koettiin, että tiimiläiset olivat motivoituneita tekemään hyvää työtä tavoitteiden eteen. Olimme tyytyväisiä myös lopputulokseen, ja projektin aikana ryhmässä päästiin oppimaan uusia työkaluja, kuten terminaalin rakentaminen käyttöliittymään.  
